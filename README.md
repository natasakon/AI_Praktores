# AI_Praktores
Συνεργατικό έργο
Mission Possible: AI Πράκτορες στη σχολική αυλή

Συμμετέχοντα σχολεία:

Νηπιαγωγείο Νέας Πεντέλης
2ο ΝΓ Περάματος
2ο ΝΓ Λυκόβρυσης
68ο ΝΓ Ηρακλείου Κρήτης
5ο ΝΓ Αγίας Παρασκευής

Θεωρητικό πλαίσιο

Η σχολική αυλή ως χώρος μάθησης και δημιουργίας

Η σχολική αυλή αποτελεί ίσως τον πιο σημαντικό αστικό χώρο κάθε πόλης (Al Sesoy & Midilli Sari, 2019) ενώ παράλληλα κατέχει μια πολύ σημαντική θέση στη σχολική πραγματικότητα, καθώς αξιοποιείται τόσο από τους/τις μαθητές/τριες μέσω του παιχνιδιού  όσο και από τους/τις εκπαιδευτικούς δίνοντας μία πιο εκπαιδευτική διάσταση σε αυτή την αξιοποίηση (Τσαπάρα, 2015). Το παιχνίδι στην αυλή όπως χαρακτηριστικά αναφέρει η Αυγητίδου (2014), σηματοδοτεί ένα χώρο ανάπτυξης κοινωνικών σχέσεων (συμπάθειες, αντιπάθειες, φιλίες, μοναξιά) και ανάπτυξης αγαπημένων δραστηριοτήτων, ανάπτυξης της φαντασίας και της δημιουργικότητας των παιδιών. Ο ρόλος των εκπαιδευτικών είναι εξίσου σημαντικός για την δημιουργική αξιοποίηση της σχολικής αυλής ως χώρου που φέρει τα παραπάνω χαρακτηριστικά. Εξίσου σημαντικό είναι να δοθούν ευκαιρίες δημιουργίας και σχεδιασμού νέων παιχνιδιών από τους ίδιους τους μαθητές, η αξιοποίηση νέων μέσων αλλά και η συμμετοχή των ίδιων των εκπαιδευτικών στο παιχνίδι των παιδιών στον προαύλιο χώρο (Τσαπάρα, 2015).

Η συμβολή της Τεχνητής Νοημοσύνης

Η πρόοδος της μηχανικής μάθησης, της φυσικής επεξεργασίας της γλώσσας και της διαθεσιμότητας μεγάλης ποσότητας δεδομένων, μεταξύ άλλων, έχουν καταστήσει την Τεχνητή νοημοσύνη μια τεράστια τεχνολογική επανάσταση των καιρών μας. Παρόλο που τα εργαλεία και οι τεχνολογίες τεχνητής νοημοσύνης αναπτύχθηκαν αρχικά για επιχειρήσεις και βιομηχανίες, οι λύσεις τεχνητής νοημοσύνης βρίσκουν γρήγορα τον δρόμο τους προς την τάξη, με αποτέλεσμα  τα τελευταία χρόνια να υπάρχει έντονη συζήτηση σχετικά με τον ρόλο της Τεχνητής Νοημοσύνης (ΤΝ) στον τομέα της εκπαίδευσης. Η ΤΝ ασχολείται με τη σχεδίαση ευφυών υπολογιστικών συστημάτων που μιμούνται τα χαρακτηριστικά της ανθρώπινης νοημοσύνης και συμπεριφοράς. Στο πλαίσιο αυτό, στο έργο που θα υλοποιηθεί, θα εξεταστεί η προστιθέμενη αξία της ΤΝ στο σχεδιασμό παιγνιωδών δράσεων στην αυλή των νηπιαγωγείων, κατόπιν ερωτήσεων-προτροπών που θα απευθύνουν σε επιλεγόμενο γλωσσικό μοντέλο (chatgpt, copilot) Ο στόχος είναι η ενεργή συμμετοχή των μαθητών/τριών, με την ΤΝ μέσω της διατύπωσης prompts, έτσι ώστε τα παιδιά να μυηθούν σε διαδικασία συνδιαλλαγής με κατάλληλα γλωσσικά μοντέλα προκειμένου να ενθαρρυνθεί η δημιουργικότητά τους και η κριτική τους σκέψη,αφού θα αντιληφθούν ότι όταν δίνουν σαφείς και στοχευμένες ερωτήσεις, τότε οι απαντήσεις τους, είναι όντως βοηθητικές και ενισχυτικές  ως προς το βασικό τους ερώτημα (δημιουργική αξιοποίηση του αύλειου χώρου). Επιπλέον, η ΤΝ θα συμβάλλει στην προσαρμογή του επιπέδου δυσκολίας των δράσεων, προσφέροντας έτσι μια προσαρμοστική εκπαιδευτική εμπειρία που θα ενισχύσει τις δεξιότητες συνεργασίας, επικοινωνίας και επίλυσης προβλημάτων των παιδιών καθώς οι εφαρμογές τεχνητής νοημοσύνης (εργαλεία αυτόματης απομαγνητοφώνησης και υποτιτλισμού και οι ψηφιακοί βοηθοί), παρέχουν προσαρμοσμένες εκπαιδευτικές εμπειρίες, ευνοώντας την εξατομίκευση της μάθησης. Η τεχνητή νοημοσύνη παρέχοντας στοχευμένη ανατροφοδότηση προσφέρει στους/στις εκπαιδευτικούς τη δυνατότητα να υιοθετήσουν κατάλληλες διδακτικές μεθόδους, ώστε να προσαρμόσουν τη διαδικασία της μάθησης στα διαφορετικά προφίλ μάθησης, εμπειρίες και ενδιαφέροντα των μαθητών/τριων προσφέροντας ευκαιρίες για ισότιμη συμμετοχή και στους/στις μαθητές/τριες κίνητρα καθώς η διαδικασία της μάθησης προσαρμόζεται στις ιδιαίτερες εκπαιδευτικές ανάγκες τους (Blazic A., Χ.Η).

Το πλαίσιο των πολλαπλών τύπων νοημοσύνης

Παράλληλα καθώς η ανάγκη να καλλιεργεί η σχολική εκπαίδευση σφαιρικά την προσωπικότητα του ατόμου αποτελεί καίριο παιδαγωγικό αίτημα. Σκοπός είναι κάθε παιδί να έχει πρόσβαση σε εκπαίδευση που προσφέρει ίσες ευκαιρίες χωρίς διακρίσεις για οποιονδήποτε λόγο, είτε πρόκειται για χαρακτηριστικά προσωπικότητας, στυλ μάθησης είτε για ένα μοναδικό σύνολο ταλέντων και ικανοτήτων. Ο τρόπος διδασκαλίας είναι πολύ σημαντικός, καθώς κάθε άτομο έχει διαφορετικές ικανότητες να αντιλαμβάνεται νέες πληροφορίες και να αποκτά νέες γνώσεις. Αυτό σημαίνει ότι, ούτε όλοι οι άνθρωποι έχουν τις ίδιες ικανότητες, ούτε ότι αναπτύσσουν όλοι στον ίδιο βαθμό εκείνες τις οποίες από κοινού διαθέτουν. Την παραπάνω θέση ενίσχυσε σημαντικά η θεωρία του Howard Gardner για τους Πολλαπλούς Τύπους Νοημοσύνης, η οποία υποστηρίζει ότι υπάρχουν τουλάχιστον οκτώ διακριτοί τύποι νοημοσύνης (γλωσσική, οπτική/χωρική, λογικομαθηματική, νατουραλιστική, κιναισθητική, μουσική, ενδοπροσωπική, διαπροσωπική) (Gardner, 2011). Με αυτό τον τόπο παρέχονται οι προϋποθέσεις για τη δημιουργία μιας συστημικής προσέγγισης στην εφαρμογή νέων εκπαιδευτικών τεχνικών στη διδασκαλία καθώς και ότι κάθε άτομο είναι έξυπνο με διαφορετικό τρόπο (Κασσωτάκης, 2022). O Gardner υποστηρίζει ότι η νοημοσύνη μπορεί να βελτιωθεί με εκπαίδευση και κατάρτιση. Επιπλέον η θεωρία πολλαπλής νοημοσύνης επιτρέπει στους εκπαιδευτικούς να σχεδιάσουν περιβάλλοντα μάθησης χωρίς αποκλεισμούς, αναγνωρίζοντας ότι τα παιδιά έχουν διαφορετικές ανάγκες, και υπάρχουν διαφορετικοί τρόποι αντιμετώπισης τους για να βελτιώσουν την ακαδημαϊκή τους επίδοση (Gardner, 2011). Σύμφωνα με τον ίδιο η γνώση είναι το μέσο κατανόησης και συνειδητοποίησης του κόσμου, όχι αυτοσκοπός. Γι’ αυτό το λόγο η διδασκαλία και η μελέτη πρέπει να προσαρμόζονται στο στυλ μάθησης του εκάστοτε παιδιού.
Συνδεση πολλαπλής και τεχνητής νοημοσύνης
Η 4η Βιομηχανική Επανάσταση έφερε μια νέα εποχή που χαρακτηρίζεται από μια σειρά εξελίξεων σε επιστημονικά πεδία, όπως  τεχνητή νοημοσύνη,  ρομποτική,  τρισδιάστατη εκτύπωση, εικονική πραγματικότητα. Είναι πλέον φανερό, ότι αυτός ο δυναμικά μεταβαλλόμενος και παγκοσμιοποιημένος κόσμος επιφέρει αλλαγές, ευκαιρίες και προκλήσεις και στη σχολική εκπαίδευση, αφού τα σημερινά παιδιά, ως μελλοντικοί εργαζόμενοι πρόκειται να εργαστούν σε δουλειές που δεν υπάρχουν σήμερα και να αντιμετωπίσουν απρόβλεπτες καταστάσεις όχι μόνο ως εργαζόμενοι αλλά και ως καταναλωτές και πολίτες. Το σχολείο οφείλει να εναρμονίσει τους μαθησιακούς στόχους με τις σύγχρονες ανάγκες και να προάγει δεξιότητες και ικανότητες που ανταποκρίνονται στις ανάγκες της αγοράς εργασίας και που θεωρούνται απαραίτητες για την καλύτερη προσαρμογή τους στις οικονομικές, κοινωνικές και τεχνολογικές προκλήσεις του 21ου αιώνα (Πριμικίρη, 2020).
Η αξιοποίηση των φορητών συσκευών στην εκπαιδευτική διαδικασία
Η φορητή μάθηση, ορίζεται ως η μάθηση που επιτελείται, μέσα η έξω από τα όρια της τάξης, χωρίς χωροχρονικούς περιορισμούς και βασίζεται στη χρήση φορητών συσκευών (Unesco, 2012). Πολλές έρευνες και διερευνητικές εργασίες έχουν πραγματοποιηθεί σε Ευρωπαϊκές χώρες, σχετικά με την ενσωμάτωση της φορητής μάθησης στην εκπαίδευση αναδεικνύοντας τα πολλαπλά οφέλη (Τσαπάρα, 2015). Παράλληλα έχει παρατηρηθεί ένα ιδιαίτερο ενδιαφέρον για την αξιοποίηση των tablets και άλλων παρόμοιων συσκευών σε σχολικές μονάδες (UNESCO, 2012) τόσο από τους εκπαιδευτικούς, όσο και από τους μαθητές και τις μαθήτριες κατά την προσέγγιση ποικίλων γνωστικών αντικειμένων που άπτονται του Αναλυτικού Προγράμματος Σπουδών κάθε εκπαιδευτικής βαθμίδας. Παράλληλα οι μαθητές/τριες προσχολικής ηλικίας αξιοποιούν τις φορητές συσκευές, προκειμένου να παρουσιάσουν τις ιδέες τους (Rock, 2011), αναπτύσσοντας ταυτόχρονα κοινωνικές και ατομικές δεξιότητες. Η χρήση της κινητής μάθησης αναγνωρίζεται ως εργαλείο που μπορεί να ενισχύσει τις γνώσεις και τις εμπειρίες στην προσχολική ηλικία, αυξάνουν τα κίνητρα για μάθηση, βελτιώνουν δεξιότητες δημιουργικότητας ενώ ενθαρρύνουν τη δημιουργικότητα των παιδιών (Kokkalia, Drigas, Economou, 2016). Σαφέστατα πρέπει να ληφθεί σοβαρά υπόψη, ότι η χρήση φορητών συσκευών δεν μπορεί από μόνη της να επιφέρει τα προαναφερθέντα, καθώς η μάθηση και η απόκτηση δεξιοτήτων δεν αφορά μονάχα αυτή καθεαυτή τη συσκευή αλλά την παιδαγωγική της αξιοποίηση (Ζαράνης, Καλογιαννάκης, Παπαδάκης, 2013), 
Εκπαιδευτικοί στόχοι του έργου 
Οι εκπαιδευτικοί στόχοι του έργου είναι τα παιδιά μέσω της χρήσης κατάλληλων promts, να  
Σχεδιάσουν, να δημιουργήσουν και να συμμετέχουν σε παιχνίδια στη σχολική αυλή μετατρέποντάς την σε διαδραστικό φυσικό χώρο μάθησης και ψυχαγωγίας.
Εξερευνήσουν το φυσικό περιβάλλον με όλες τους τις αισθήσεις και να ζήσουν αυθεντικές παιγνιώδεις περιπέτειες.
Γνωρίσουν εφαρμογές τεχνητής νοημοσύνης και να αναγνωρίσουν την προστιθέμενη αξία των εφαρμογών ΤΝ στην ανάπτυξη και εξέλιξη των παιχνιδιών.
Καλλιεργήσουν δεξιότητες επικοινωνίας, συνεργασίας και να κατανοήσουν την αξία της ομαδικής εργασίας και της ατομικής προσφοράς του κάθε μέλους της ομάδας στο παραγόμενο έργο-παιχνίδι.
Αναπτύξουν τη φαντασία, τη δημιουργικότητα, την κριτική σκέψη, τη διερεύνηση και την επίλυση προβλήματος κατά την υλοποίηση των παιχνιδιών.
Αναπτύξουν τη σχεδιαστική και κατασκευαστική ικανότητα κατά την παραγωγή των παιχνιδιών.
Εκφραστούν ελεύθερα και δημιουργικά με ποικίλους τρόπους και μέσα.
Αναπτύξουν δεξιότητες ψηφιακού εγγραμματισμού χρησιμοποιώντας ψηφιακές εφαρμογές και φορητές συσκευές.
Βιώσουν την ικανοποίηση της επίτευξης των προκλήσεων των παιχνιδιών.  




Μεθοδολογία
Μάθηση βάσει έργου (Project Based Learning) και δεξιότητες του 21ου αιώνα
Η παρούσα δράση, θα βασιστεί στη μάθηση βάσει έργου (ΜΒΕ), μέσα από την οποία οι μαθητές και οι μαθήτριες πρόκειται να καλλιεργήσουν δεξιότητες του 21ου αιώνα (Bender, 2012), όπως δημιουργικότητα, επικοινωνία, συνεργασία, και κριτική σκέψη υπό το πρίσμα της Τεχνητής Νοημοσύνης μέσα από την οποία αυτές οι δεξιότητες ενισχύονται από τη μία πλευρά μέσω της εξατομίκευσης των μαθησιακών εμπειριών και την ενίσχυση της δημιουργικότητας, έως την κατάργηση των εμποδίων στην επικοινωνία, τη συνεργασία αλλά και την προώθηση του ψηφιακού γραμματισμού και της παγκόσμιας ευαισθητοποίησης.
Σύμφωνα με τους Kokotsaki, Menzies και Wiggins, (2016), έξι στοιχεία είναι απαραίτητα για την επιτυχή υιοθέτηση της προσέγγισης ΜΒΕ στο σχολικό πλαίσιο: 1. Η υποστήριξη των μαθητών 2. Η υποστήριξη των εκπαιδευτικών 3. Η αποτελεσματική συνεργασία σε ομάδες 4. Η ισορροπία ανάμεσα στη διδασκαλία και την έρευνα 5. Η διαδικασία της αξιολόγησης 6. Η αυτονομία και η αυτενέργεια των μαθητών/τριών. Μέσα από τη μάθηση βάσει έργου, οι μαθητές και οι μαθήτριες μαθαίνουν πως να μαθαίνουν, καλλιεργούν την κριτική του σκέψη, δουλεύουν σε έργα τα οποία σχετίζονται με τα ενδιαφέροντα τους, τον κόσμο που τα περιβάλλει και έχουν σημασία για αυτούς ενώ αναστοχάζονται κατά τη διάρκεια του έργου τόσο σε σχέση με το παραγόμενο έργο τους αλλά και με όσα μαθαίνουν (Boss, Krauss, 2008). Η Jones, (2007), υποστηρίζει πως η αξιοποίηση της ΜΒΕ στην προσχολική ηλικία είναι πολύ σημαντική καθώς συμβάλει στην καλλιέργεια ποικίλων δεξιοτήτων ενώ τονίζει πως επιλογή ενός έργου θα πρέπει να απαντα σε 4 ερωτήματα:
Μπορεί να κρατήσει αμείωτο το ενδιαφέρον των παιδιών;
Το θέμα είναι αρκετά ευρύ προκειμένου να προκαλέσει ποικίλες διερευνήσεις;
Είναι πρακτικό;
Θα υπάρχουν αρκετά hands-on εμπειρίες που θα επιτρέπουν στα παιδιά να διερευνήσουν το θέμα;
Η ΜΒΕ αξιοποιείται στην εκπαιδευτική διαδικασία με διαφορετικούς τρόπους. Στην παρούσα δράση επιλέξαμε την πρόταση της Ναούμ (2021), κατά την οποία η πρόταση των John Larmer and Dr. John Mergendoller (2010) από το «Buck Institute for Education» που εισάγουν 8 στάδια, κατηγοριοποιήθηκαν σε 4 φάσεις και ήδη έχουν αξιοποιηθεί κατά το σχεδιασμό και την υλοποίηση σχεδίων δράση στο πλαίσιο των εργαστηρίων δεξιοτήτων.
1η Φάση – Αφορμή και  Προσδιορισμός Ερωτήματος
Στα παιδιά των συνεργαζόμενων σχολείων πρόκειται να τεθεί ένα βασικό ερώτημα,  ‘’Πώς θα μπορούσε η αυλή του σχολείου μας να μετατραπεί σε ένα χώρο δημιουργικού παιχνιδιού και περιπέτειας;"Ενώ παράλληλα λαμβάνονται υπόψη και άλλα ερωτήματα όπως:
Πώς θα μπορούσε η αυλή του σχολείου μας να συνδεθεί με τη μουσική, το χορό, τη δημιουργία ιστοριών, την τέχνη, αλλά και άλλες δραστηριότητες που προάγουν την δημιουργική σκέψη, την επικοινωνία,  τη φαντασία, τη συνεργασία και την επίλυση προβλημάτων σε αυθεντικές καταστάσεις;
Τι στοιχεία θα πρέπει να έχει;
“Τι στοιχεία θα θέλατε να περιέχει;”
“Πώς την φαντάζεστε;”
Aν έχετε την δυνατότητα να σχεδιάσετε εξ αρχής σταθμούς παιχνιδιών στο χώρο της αυλής σας πώς τους φαντάζεστε;
Οι ιδέες των παιδιων των συνεργαζόμενων νηπιαγωγείων θα καταγραφούν και θα κατηγοριοποιηθούν, σύμφωνα με τις αρχές της θεωρια της πολλαπλης νοημοσύνης του Gardner.
2η Φάση – Διεξαγωγή απλής έρευνας
Σε αυτό το σημείο κάθε σχολείο αναλαμβάνει να ερευνήσει τα στοιχεία που πρέπει να περιλαμβάνει η αυλή του σχολείου που ανέλαβε, όπως προέκυψαν από την προηγούμενη φάση, ώστε να είναι ένας χώρος που θα εμπνέει το παιχνίδι και τη δημιουργικότητα. Στο πλαίσιο της ολομέλειας τα παιδιά, με διευκολυντικές ερωτήσεις που γίνονται από τις εκπαιδευτικούς, συζητούν για το σχεδιασμό των παιχνιδιών στο χώρο της αυλής, ώστε να γίνει πιο λειτουργική και να εξυπηρετεί τις προτεινόμενες ιδέες-σκέψεις των παιδιών. Οι προτάσεις των παιδιών καταγράφονται.
Τα παιδιά εμπλέκονται ενεργά στο σχεδιασμό των παιχνιδιών, ως προς το το περιεχόμενο και την επιλογή των υλικών που θα αξιοποιήσουν, ώστε να υλοποιηθούν οι ιδέες τους. Θα χωριστούν σε ανομοιογενείς ομάδες, όπου θα αναλάβουν ρόλους. Οι μαθητές και οι μαθήτριες θα ανταλλάξουν ιδέες, θα πειραματιστούν, θα συνεργαστούν και θα διερευνήσουν, ασκώντας κριτική και εκφράζοντας απόψεις σε ποικίλα  προβλήματα προς επίλυση, που μπορεί να αντιμετωπίσουν για την υλοποίηση της παιγνιώδους, περιπετειώδους και δημιουργικής αυλής, αξιοποιώντας πάντα τα προσωπικά τους βιώματα εμπειρίες και ενδιαφέροντα κατά τη λήψη των αποφάσεων. 
3η φάση – Στοχασμός-Ανατροφοδότηση-Αναθεώρηση
Στην τρίτη φάση θα έχει ολοκληρωθεί η κατασκευή σταθμών παιχνιδιού στον αύλειο χώρο των συνεργαζόμενων νηπιαγωγείων. Στη φάση αυτή θα αναδειχθεί και η προστιθέμενη αξία των φορητών συσκευών μάθησης (tablet και laptop) στις υπαίθριες δραστηριότητες για την ανάδειξη της σημασίας της συνεχιζόμενης μάθησης και πέρα από το στενό πλαίσιο της σχολικής τάξης και τη σύνδεσή της με το φυσικό περιβάλλον και τις αυθεντικές καταστάσεις μάθησης. Σε αυτό το πλαίσιο θα αναδειχθεί η προστιθέμενη αξία των εφαρμογών της τεχνητής νοημοσύνης (ChatGPT, DALL-E, Copilot, Beatoven.ai κτλ.), των qr codes, των φορητών συσκευών (tablet και laptop) αλλά και των τεχνολογικών εργαλείων όπως το κιτ εφευρέσεων Makey Makey και τα κιτ ρομποτικής,bee bot/bluebot, (εξοπλισμό που διαθέτουν τα σχολεία από τη συμμετοχή τους σε διαγωνισμούς της ΕΛΛΑΚ, παλαιότερων ετών) σε υπαίθριους χώρους μάθησης. Στη συνέχεια θα δοθεί στα παιδιά η δυνατότητα να παρατηρήσουν και να αναστοχαστούν στεκόμενα κριτικά απέναντι στις δημιουργίες τους. Τα παιδιά θα έχουν τη δυνατότητα επανασχεδιασμού και τροποποίησης των σταθμών παιχνιδιού, αν παρατηρήσουν ότι κάτι δεν είναι λειτουργικό ή πρέπει να αλλάξει.
4η Φάση – Παρουσίαση και Διάχυση του Έργου
Η διάχυση του έργου θα γίνει:
μέσα από την εκπαιδευτική κοινότητα μέσω των blogs των συνεργαζόμενων σχολείων,
μέσω της παρουσίαση του συνεργατικού έργου στους γονείς των μαθητών/ τριών των συνεργαζόμενων σχολείων,
μέσω του διαμοιρασμού του έργου με την τοπική κοινωνία μέσω της προώθησης του παραγόμενου συνεργατικού υλικού για προβολή του, μέσω των ιστοσελίδων των Δήμων και των τοπικών εφημερίδων.

Λίστα προτεινόμενου εξοπλισμού

1 tablet (μέγεθος οθόνης 10’/ μνήμη 4 GB+ 64GB

1 laptop - (i5/ryzen 5 - 8GB μνήμη/ssd σκληρό δίσκο)

2 μικροελεγκτές micro bit

κιτ εφευρέσεων makey makey (θα αξιοποιηθεί ο εξοπλισμός από τα έργα προηγούμενων ετών)

επιδαπέδια ρομπότ blue bot και bee bot (θα αξιοποιηθεί ο εξοπλισμός από τα έργα προηγούμενων ετών)



Βιβλιογραφία
Αυγητίδου, Σ. (2014). Οι εκπαιδευτικοί ως ερευνητές και ως στοχαζόμενοι επαγγελματίες. Αθήνα: Gutenberg.
Ζαράνης, Ν., Καλογιαννάκης, Μ., Παπαδάκης, Σ. (2013). Χρήση κινητών συσκευών για τη διδασκαλία των ρεαλιστικών μαθηματικών στο Νηπιαγωγείο. Στο Λαδιάς, Α. Πρακτικά Εργασιών του 3ου Πανελληνίου Συνεδρίου ΕΤΠΕ. Πανεπιστήμιο Πειραιά. 
Κασσωτάκης Μ. (2022). Στο Γεώργιος Στ. Φλουρής, Πολλαπλή Νοημοσύνη & Εκπαίδευση: Θεωρία, Έρευνες, Εφαρμογές. Εκδόσεις: Γρηγόρη, Αθήνα, 2021. Επιστήμες Αγωγής, 2022(2), 280–285. https://doi.org/10.26248/.v2022i2.1615
Ναουμ, Ε. (2021). Εργαστήρια Δεξιοτήτων. Μεθοδολογία Εμψύχωσης Δεξιοτήτων. 1. Η Μάθηση βάσει Έργου (Project Based Learning) ως μεθοδολογία ανάπτυξης των δεξιοτήτων Μάθησης (4Cs) στο Νηπιαγωγείο. 2.  Το Εκπαιδευτικό Δράμα ως μεθοδολογία ανάπτυξης των δεξιοτήτων της Κοινωνικής ζωής (ενσυναίσθηση και ευαισθησία) στο Νηπιαγωγείο, στο πλαίσιο της Πράξης «Επιμόρφωση των Εκπαιδευτικών στις δεξιοτητες μέσω εργαστηρίων» του ΙΕΠ με MIS 5092064.
Πριμικίρη, Α. (2020). Εκπαίδευση 4.0. Μάθηση και δεξιότητες του 21ου αιώνα. Αθήνα: Παπαδόπουλος
Τσαπάρα, Μ. (2015). «Ο Κύριος Δράκος, η Πριγκίπισσα Φίλια και το Φίλτρο της Φιλίας»: Μια έρευνα δράσης, για την ανάπτυξη κοινωνικών δεξιοτήτων μέσα από το σχεδιασμό και την υλοποίηση ενός χωροευαίσθητου παιχνιδιού με παιδιά προσχολικής ηλικίας. Διπλωματική εργασία. Διαπανεπιστημιακό Διατμηματικό ΠΜΣ ΤΠΕ για την Εκπαίδευση. ΤΕΑΠΗ, ΕΚΠΑ.
Al Şensoy, S. & Midilli Sarı, R. (2019). Re-Design of Schoolyard for Effective Development of Child From a Universal Design Perspective. MEGARON / Yıldız Technical University Faculty of Architecture E-Journal. 14. 443-459. 10.14744/megaron.2019.72677. 
Bender, W.N. (2012). Project-Based Learning: Differentiating Instruction for the 21st Century, Corwin.
Blazic, A. (Χ.Η). Τεχνητή Νοημοσύνη στην Εκπαίδευση: Προκλήσεις και Ευκαιρίες. [Online] Διαθέσιμο στο: school-education.ec.europa.eu. Τεχνητή νοημοσύνη στην εκπαίδευση: Προκλήσεις και ευκαιρίες | ESEP (europa.eu)
Boss, S., & Krauss, J. (2008). Reinventing Project-Based Learning: Your Field Guide to Real-World Projects in the Digital Age.
Gardner, H. (2011). Frames of mind (3rd ed.) New York: Basic.
Jones, R. (2007). Project-Based Learning and Early Learning Standards: Making the Connection. Exchange: The Early Childhood Leaders’ Magazine Since 1978, n174 p8-11 Mar-Apr 2007. 
Kokkalia, Georgia & Drigas, Athanasios & Economou, Alexandra. (2016). Mobile Learning For Preschool Education. International Journal of Interactive Mobile Technologies (iJIM). 10. 57. 10.3991/ijim.v10i4.6021. 
Kokotsaki, D., Menzies, V., Wiggins, A.(2016). Project-based learning: A review of the literature. Improving Schools. 19. 10.1177/1365480216659733. 
Unesco (2012). TURNING ON MOBILE LEARNING IN EUROPE: Illustrative Initiatives and Policy Implications. France: United Nations Educational, Scientific and Cultural Organization.
